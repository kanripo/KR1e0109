# -*- mode: mandoku-view; -*-
#+TITLE: 春秋宗朱辨義
#+DATE: 2015-08-24 22:17:21.410884
#+PROPERTY: ID KR1e0109
#+PROPERTY: BASEEDITION WYG    
#+PROPERTY: JUAN 卷七
<pb:KR1e0109_WYG_007-1a>¶
欽定四庫全書¶
　春秋宗朱辨義卷七¶
　　　　　　　　　　　　　髙淳張自超撰¶
　　宣公¶
元年¶
春王正月公即位¶
　(修即位之禮以掩覆其弑君之跡/桓宣翬遂逆志隠謀先後一轍也)¶
公子遂如齊逆女¶
<pb:KR1e0109_WYG_007-1b>¶
　(即位未歴時逾月而速謀逆女必其請昏納幣已行/於前也不在公子遂叔孫得臣如齊之日即在季孫)¶
　(行父如齊之日也以情事度之當在遂得臣如齊之/日葢二臣有弑子赤之心而懼齊以為討故先為公)¶
　(子接求昏齊元初立欲親于魯而許公子接之昏約/昏既定然後歸弑子赤而立之其私計必以為惡視)¶
　(者齊之自出而接者齊之舘甥殺其所自出而立其/舘甥庶幾可以厭齊人之心而平其怒耳不然夫人)¶
　(大歸之後獨無所訴于齊者齊顧默不一/言而反以女嫁殺我自出之公子接哉)¶
三月遂以夫人婦姜至自齊¶
　(文定于出姜不氏謂責出姜之冒禮以往于穆姜不/氏又以為責敬嬴之請昏納婦然則前何以不責聲)¶
　(姜此何以不/責穆姜耶)¶
<pb:KR1e0109_WYG_007-2a>¶
夏季孫行父如齊¶
　(行父納賂請㑹所以謀定宣公者至矣得毋有愧于/其祖耶季友定僖公以正行父定宣公以不正或亦)¶
　(有見于仲遂之惡不可得討宣公之位不可/得易而姑以結于齊者結新君以自固耶)¶
晉放其大夫胥甲父于衛¶
　(今年胥甲父放明年而夷臯見弑此必趙盾之所忌/也文定以為河曲之戰討不用命吳氏以為不當討)¶
　(于八年之後必胥甲父以他事取怨于盾而逐之然/使盾欲加其罪而洗垢無瘢則追論于縱敵長宼而)¶
　(責其事于八年以前以為討罪之辭權奸之去人望/而孤君勢往往如此陳殺洩冶而平國見弑晉放胥)¶
　(甲父而夷臯/見弑一也)¶
<pb:KR1e0109_WYG_007-2b>¶
公㑹齊侯于平州¶
　(齊元不討商人之弑舍又不討歜職之弑商人因亂/得國偃然在位其愈魯接無幾也豈惟魯欲㑹齊侯)¶
　(以定接齊亦欲㑹魯侯以定元平州之㑹同惡相濟/耳遂與得臣行父事則乗乎齊之隙而心實怯乎齊)¶
　(之强故雖往來齊廷若無忌/者而猶賂之濟田以求安也)¶
公子遂如齊¶
　(如齊拜成兼以致田也再使公子遂則遂之主逆不/可掩矣季友受成風之屬而立僖公仲遂受敬嬴之)¶
　(屬而立宣公遂效友之所為者而為之宣亦效僖之/報友者以報之三桓之後並以東門仲氏而為四家)¶
　(則遂固所云有志者事竟成也然友誅亂賊而遂身/為亂賊僖以討弑君而立而宣以與謀弑君而立若)¶
<pb:KR1e0109_WYG_007-3a>¶
　(宣遂君臣者志存乎僖/友而事同于桓翬也)¶
六月齊人取濟西田¶
　(齊殺魯之自出而叔姬見執齊師猶三及魯疆納賄/請盟而怒未息甚矣齊之强而商人之暴也魯殺齊)¶
　(之自出而夫人大歸大夫乃四入齊廷請昏/賂田而位始定甚矣魯之弱而宣公之恇也)¶
秋邾子來朝¶
　(邾在桓十五年一同牟葛來朝歴莊閔僖文之世邾/不朝魯矣近以須句之怨文十四年猶興南鄙之師)¶
　(纔逾五年而來朝新君者齊魯講好而邾人懼也夫/邾前則朝弑逆之桓今則朝弑逆之宣修怨于僖文)¶
　(而修禮于桓宣春秋立書而是非/著矣何必人邾子而後知其貶耶)¶
<pb:KR1e0109_WYG_007-3b>¶
楚子鄭人侵陳遂侵宋¶
　(兩扈之一盟一㑹不序諸侯則晉不足以援諸侯矣/此鄭所以貳于楚也若鄭伯實從楚子于師則當如)¶
　(次厥貉之直書蔡侯以罪之不當以稱人為貶文定/必以稱人為貶然則成十八年楚鄭伐宋納魚石何)¶
　(以楚子鄭伯並舉爵而又不人鄭伯耶其侵陳及宋/宋之弑君已逾四年楚亦原不聲討弑君非春秋不)¶
　(予其討/亂也)¶
晉趙盾帥師救陳¶
　(楚初侵陳陳告難於晉而趙盾帥師往救其後楚移/侵陳之師以侵宋而晉救陳之師已在途遂合四國)¶
　(以伐鄭固知趙盾之出原為救陳故春秋祗書救陳/左氏以為救陳宋者因上文侵陳侵宋而率筆及之)¶
<pb:KR1e0109_WYG_007-4a>¶
　(也文定乃以春秋不書救宋為聖人削之若晉果出/師兼救宋聖人果惡其前不討宋弑君而今又救之)¶
　(則當明書救宋以罪趙盾之黨惡/不當反没其事以為盾隠惡矣)¶
宋公陳侯衛侯曹伯㑹晉師于棐林伐鄭(公作/斐林)¶
　(晉師者晉趙盾之師也盾受命出師原為救陳今觀/陳宋之君出㑹棐林則楚鄭已去陳宋矣楚鄭既去)¶
　(則盾亦當歸不當次于棐林㑹四國以伐鄭也葢盾/之出師受救陳之命未受伐鄭之命故書晉師者以)¶
　(著趙盾專晉之師也如書㑹趙盾則或疑于救陳之/後晉師已歸棐林為盾再㑹諸侯而盾專師之罪反)¶
　(不著/矣)¶
冬晉趙穿帥師侵崇(崇公/作栁)¶
<pb:KR1e0109_WYG_007-4b>¶
　(秦晉搆兵數十年來如武成少梁之役經或不書侵/崇之用兵微矣可以無書而書者出趙穿也以晉而)¶
　(侵弱小之崇必不用大衆其事甚畧書晉人可矣不/畧書人而詳書趙穿帥師者著趙穿之為卿也葢穿)¶
　(為盾之族子穿弑君而春秋書盾恐後人疑穿為微/者而歸獄于盾也夫穿為晉卿又帥師而主兵權使)¶
　(弑君實出于穿而非盾則穿不可縱而盾不可枉今/觀春秋直書趙盾弑君則知穿之操刄盾實使之也)¶
　(何以見盾實使之盾當國用事穿為其族子未弑君/之前則嘗使之帥師侵崇矣穿固為盾用者也用以)¶
　(帥師即用以弑君/不誅盾而誰誅哉)¶
晉人宋人伐鄭¶
　(晉人宋人並書則知晉為弑君之國報怨矣既不討/弑君而又助以報怨典刑紊矣然則何惡于救宋之)¶
<pb:KR1e0109_WYG_007-5a>¶
　(紊典刑而削而不書哉固知趙盾之帥師為救陳非/為救宋春秋紀其實而非聖人削之也文定于此以)¶
　(為貶而人之然則㑹于棐林直書宋公又何以無貶/耶固知棐林之㑹宋公親與則書宋公此則大夫不)¶
　(名葢鄭從楚以虐宋伐之不為非義故從畧書人/而非以宋弑君之故非以晉黨弑君之故而貶也)¶
二年¶
春王二月壬子宋華元帥師及鄭公子歸生帥師戰于¶
大棘宋師敗績獲宋華元¶
　(鄭附楚侵宋宋報之宜矣鄭不自反而率大衆以伐/之是鄭之罪也宋既兩請晉師以報一侵之恨鄭師)¶
　(之來宜稍自引咎以平鄭怒而遽出大衆以敵之是/宋之罪也兩軍相遇忿怒以戰則華元歸生之罪也)¶
<pb:KR1e0109_WYG_007-5b>¶
　(故春秋名兩大夫稱帥師以均罪之而不書鄭之伐/宋以專罪二臣之專師以戰也文定泥于書名書帥)¶
　(師為無貶而于此戰義不可通故置是非不論而論/其書敗書獲夫書敗書獲但以紀其事之實非義所)¶
　(係也義係乎並名兩國大夫並稱帥師也葢外大夫/專師書名自晉始專師以伐以救者始于陽處父專)¶
　(師以伐以入者始于郤缺專師以侵者始于趙穿至/此而華元歸生專師以戰矣故春秋詳書之以示惡)¶
　(絶之義而可謂/之無貶乎哉)¶
秦師伐晉¶
　(晉師侵崇而秦不救逾年而起大衆以報之秦固仇/晉而非䘏崇也又據左氏伐晉報崇遂圍焦夫晉殘)¶
　(附秦之崇秦復殘附晉之焦大國搆兵禍移小國尤/春秋所惡而何以不書圍焦耶葢趙穿侵崇以挑秦)¶
<pb:KR1e0109_WYG_007-6a>¶
　(釁春秋欲專治其罪故/不書圍焦以恕秦也)¶
夏晉人宋人衛人陳人侵鄭¶
　(左氏以為移救焦之師侵鄭以報大棘非也師連四/國必有期㑹必非西向敵秦而又勞千里之師以東)¶
　(向爭鄭也又文定據左氏謂鄭惡晉之不討宋弑君/而附楚非也是時鄭之用事者公子歸生歸生弑君)¶
　(于三年之後豈有惡宋弑君之義者哉鄭葢省于晉/靈之不足以君國而趙盾專政志不在存恤諸侯故)¶
　(附楚以自固也夫新城之盟鄭許内屬晉不能撫之/以堅其志致鄭即楚晉宜自反不自反而謀動干戈)¶
　(威脅力制既兩伐之又再侵之鄭固有罪而晉亦不/為有道也春秋烏得無譏哉春秋譏之而不名大夫)¶
　(者義不係乎罪四國之大夫/也罪晉也雖得鄭何取哉)¶
<pb:KR1e0109_WYG_007-6b>¶
秋九月乙丑晉趙盾弑其君夷皋(皋公/作獆)¶
　(盾弑晉靈比之司馬昭之弑曹髦先後一轍也靈惡/盾之專而欲殺盾髦惡昭之專而欲殺昭勢固不兩)¶
　(立矣趙穿為盾而刃靈賈充為昭而刃髦盾昭其主/而穿充其助之者也聖人不誅主者而誅助之者哉)¶
　(董狐以反不討賊間執趙盾之口此猶為原盾之詞/盾專國無君弄晉靈于掌股之間而又任穿為卿以)¶
　(樹逆黨穿既弑靈而又使穿逆黒臀為君其為使穿/弑何疑而猶以討穿責之耶陳泰議殺賈充昭問其)¶
　(次泰云有進于此者意在昭也昭乃族誅成濟以塞/衆口昭不誅賈充固不能逃弑君之罪昭即誅賈充)¶
　(而又豈能逃弑君之罪哉然則盾即討穿而春秋亦/必以趙盾弑其君書也朱全忠盡殺友恭叔琮弑君)¶
　(之罪固不可/得而逃矣)¶
<pb:KR1e0109_WYG_007-7a>¶
冬十月乙亥天王崩¶
三年¶
春王正月郊牛之口傷改卜牛牛死乃不郊猶三望¶
　(此以魯郊僭禮因變而書為正義其喪制未滿改罷/行事及天王崩不服斬衰而忘哀從吉之罪皆當比)¶
　(事以見義也又春秋書魯之郊不郊皆在四月或五/月故從陳氏魯以祈榖而郊不于日至之説惟此書)¶
　(不郊猶三望即在正月則與成七年書五月不郊猶/三望異然彼則改卜牛鼷鼠再食其角故及郊之期)¶
　(始不郊而三望此則改卜牛而牛遽死故不必及郊/之期即不郊而三望也不得以此疑祈穀之説矣)¶
葬匡王¶
<pb:KR1e0109_WYG_007-7b>¶
　(宣葬匡王與莊之葬桓王襄之葬簡王皆使微者往/其禮與㑹葬諸侯同雖愈于并不往㑹者而春秋亦)¶
　(書以示/譏也)¶
楚子伐陸渾之戎¶
　(楚師東向伐戎侵鄭文定于侵鄭稱楚人為罪其侵/掠諸夏然伐戎而觀兵周疆稱楚子為予之耶如曰)¶
　(以楚伐戎不足為罪其觀兵周疆問鼎大小未有實/跡然獨不曰春秋誅意耶戎楚相距素無嫌隙楚莊)¶
　(有窺周室移周鼎之意故假伐戎為名以内向此其/意亦可誅矣而又舉爵何耶當是楚莊親主伐戎之)¶
　(師戎既服而歸留大夫以侵鄭故伐/戎稱楚子侵鄭書楚人皆據其實耳)¶
夏楚人侵鄭¶
<pb:KR1e0109_WYG_007-8a>¶
　(文定謂鄭本以晉靈不君取賂失賊為不足與似已/而往從楚非矣今晉成初立鄭背僭竊偽邦而歸諸)¶
　(夏則反之正也春秋大改過許遷善故書楚人侵鄭/以與鄭伯之能反正而著楚人侵掠諸夏之罪其説)¶
　(非也夫齊宋弑君晉為盟主而不討鄭以靈之不足/與而背之尚不以為非今晉親弑君晉成為弑君之)¶
　(賊所立而不討晉成之罪不大于靈耶親弑君之晉/庸愈于不討弑君之晉耶鄭前背之而此歸之顧與)¶
　(其能反正豈不害于義哉又據左氏晉侯伐鄭鄭及/晉平而經不書為聖人削之者非也觀前書四國㑹)¶
　(棐林伐鄭又書晉宋伐鄭又書晉宋衛陳侵鄭而楚/不救此書楚人侵鄭則鄭之舍楚即晉不書可知矣)¶
　(其鄭之及晉平當在四國侵鄭晉靈未弑之時若晉/成新立尚未逾時不應有晉侯伐鄭鄭及晉平之事)¶
　(所云晉侯伐鄭鄭及晉平者左氏/偽撰事實為楚人侵鄭張本也)¶
<pb:KR1e0109_WYG_007-8b>¶
秋赤狄侵齊¶
　(赤狄狄之别種齊五受狄侵而不能却至此/而赤狄又侵之齊惠之不能于其國可知矣)¶
宋師圍曹¶
　(殺母弟及昭公子不書戴桓之族攻武氏不書武穆/之族以曹師伐宋不書而但書宋師圍曹無以見事)¶
　(之本末春秋何以示教哉宋以衆人弑君而立公子/鮑四國來討未見得賊及楚鄭來侵即合晉以報鄭)¶
　(又出强師以與鄭戰至此又以師圍曹可見鄰國之/不與宋而宋文不能返已内治徒以强兵四出搆怨)¶
　(結仇非正國睦隣之道/而春秋書以示譏也)¶
冬十月丙戌鄭伯蘭卒¶
<pb:KR1e0109_WYG_007-9a>¶
葬鄭穆公(穆公/作繆)¶
　(鄭未有外難又無内亂速葬何也此必有故/而左氏無傳殆不可攷豈歸生弑君之基耶)¶
四年¶
春王正月公及齊侯平莒及郯莒人不肯公伐莒取向¶
　(平莒郯書公及齊侯伐莒獨書公明以著此出公志/非齊志也固未知所平為何事及莒郯曲直若何然)¶
　(觀莒人受伐不受平則可以知魯之有所偏矣觀于/齊不怒莒則亦可以知曲不在莒矣郯為魯所自出)¶
　(魯必有私/于郯也)¶
秦伯稻卒¶
<pb:KR1e0109_WYG_007-9b>¶
夏六月乙酉鄭公子歸生弑其君夷¶
　(春秋書歸生弑君與書趙盾弑君不同晉靈惡盾之/專屢欲殺盾君臣之間勢不兩立靈不能殺盾勢必)¶
　(為盾所弑盾不受靈之殺勢必弑靈穿為盾之私人/盾亡而靈弑靈弑而盾返盾返而穿用是穿為盾弑)¶
　(而盾使之也賈充之語成濟曰司馬公養汝正為今/日則盾穿之謂也鄭靈所欲殺者公子宋非歸生也)¶
　(宋即憚死而謀先不當謀之歸生又染指之嫌罪不/至死靈即怒宋欲殺不過有其志未有其事觀宋尚)¶
　(可譖歸生于靈則靈未必真有殺宋之心歸生一言/可解而宋胡必以弑君為名哉如歸生無弑君之心)¶
　(則宋不敢與之謀先如歸生惡宋為弑君之謀則當/發其逆言告于國人而尸之于市乃始則聽其謀而)¶
　(隠之繼則畏其讒而從之國政在歸生兵權在歸生/左氏所云懼而從之者豈宋為首而歸生為從哉從)¶
<pb:KR1e0109_WYG_007-10a>¶
　(宋之謀以行弑君之事耳陳氏以為歸生之弑公子/宋啟之呉氏以為歸生必有不獲于君者因宋有邪)¶
　(謀陽為畜老憚殺之言隂實假手于宋以除其君者/得之矣如但責其據生殺之柄足以制人而反受制)¶
　(于人故舍公子宋而以弑君之獄歸之其義猶疎也/葢盾之弑夷皋盾隠用穿也歸生之弑夷歸生明用)¶
　(宋/也)¶
赤狄侵齊¶
秋公如齊公至自齊¶
　(宣公德齊惠之立已屢朝于齊以為朝聘之常而實/則屈已以事齊侯也文定以為比年如齊而皆至者)¶
　(危之也張氏汪氏遂以為當與桓公盟戎書至唐同/意葢皆危桓宣之不返非也如謂同于桓之至唐則)¶
<pb:KR1e0109_WYG_007-10b>¶
　(元年㑹齊侯于平州宜至平州以危之不當危于請/昏賂田之後而至五如齊矣既請昏賂田而齊悦之)¶
　(凡宣之如齊葢/安而不危也)¶
冬楚子伐鄭¶
　(鄭歸生弑君天王不討方伯不討鄰國不討而楚討/之春秋詎不予楚以討賊之義哉但楚名為討賊而)¶
　(實則爭鄭春秋未必大其討賊之公義而恕其爭鄭/之私心也故謂春秋予荆蠻以罪中國義非不正乃)¶
　(謂以此而稱楚子則今年不得賊而明年又至為有/必討賊之實意何以又書楚人耶汪氏以為三年所)¶
　(伐者穆公也此年所伐者襄公也穆公舍楚歸晉則/討之為無名襄公為弑君者之所立則伐之為有名)¶
　(亦自有義然自此以往楚連年伐鄭何必以討弑君/為名哉鄭從晉即以貳晉為名何為無名而春秋顧)¶
<pb:KR1e0109_WYG_007-11a>¶
　(以稱爵稱人書/侵書伐示義哉)¶
五年¶
春公如齊¶
夏公至自齊¶
　(宣公勤事齊惠君朝臣聘至于親奔其喪卿㑹其葬/皆出于常禮之外則其比年以朝不必有故然觀于)¶
　(逾時始至似亦有事而然獨左氏所/云止公為髙固請昏者未可信也)¶
秋九月齊髙固來逆子叔姬¶
　(如齊逾時而始至因有髙固逆叔姬事左氏遂謂止/公請昏也然以齊之强魯方賂田求庇使齊果為髙)¶
<pb:KR1e0109_WYG_007-11b>¶
　(固請昏則遣使一言而魯未必不從諸侯而娶于大/夫大夫而娶于諸侯禮固有之不為辱也何煩止公)¶
　(而要之哉即齊惠待公來朝而親訂之亦一言可定/如止之逾時是必齊侯初言而公辭再三言而公再)¶
　(三辭至不獲已而勉强以從遲之數月之久而後得/歸也有是情事乎哉觀去年秋如齊今年春又如齊)¶
　(朝齊之數至不及期必有他事攖齊之怒而齊適以/止公既解而歸因有髙固請昏之事也諸儒責宣公)¶
　(以女嫁大夫又自為之主謂屈于齊之强而忍其恥/辱然莊嫁女于莒慶亦自為主非屈于莒之强也故)¶
　(譏其自主之非禮則可/不必苛論而厚責之也)¶
叔孫得臣卒¶
　(附仲遂而殺適立庶行父之罪與得臣同行父之卒/日則得臣之不日恐亦史氏失其日而非削之以示)¶
<pb:KR1e0109_WYG_007-12a>¶
　(貶也夫以仲遂之專能脅行父從其所為則得臣之/俯首聽命宜矣葢仲遂親為公子視行父得臣為近)¶
　(文公寵之而行父得臣聽之行父得臣之罪既均而/行父尤用事于國春秋不當重治得臣而末減行父)¶
　(也/)¶
冬齊髙固及子叔姬來¶
　(書以示譏諸/儒之論皆是)¶
楚人伐鄭¶
　(此楚師三至鄭也楚之爭鄭于晉者急矣荀林父救/鄭何以不書以下有侵陳之文故不書也家氏謂歸)¶
　(生弑君宜討而不宜救如是則以弑君之晉而救弑/君之鄭為同惡相濟春秋宜急書之以著其罪矣而)¶
<pb:KR1e0109_WYG_007-12b>¶
　(不書者以治兩國弑君之罪不係乎/書救也故雖有其事而省其文耳)¶
六年¶
春晉趙盾衛孫免侵陳¶
　(宣元年楚鄭侵陳晉趙盾救陳晉勤于陳而陳宜德/之矣陳何以背晉即楚而致趙盾孫免之侵乎毋亦)¶
　(盾未弑君之前陳親晉盾既弑君之後陳始背晉耶/若是則陳為知君臣之大義而黑壤之㑹不與猶為)¶
　(能自强者也然觀八年楚師伐陳九年扈之㑹不與/而荀林父伐陳則陳之為陳亦不過楚來從楚晉來)¶
　(從晉反覆向背于晉楚之間而無適主也此陳靈之/所為無道身卒見弑國亂而幾于亡與公羊以弑君)¶
　(之賊不見經而趙盾見經遂謂盾非親弑君以不討/賊而加以弑君之罪陳氏以為趙盾再見春秋無貶)¶
<pb:KR1e0109_WYG_007-13a>¶
　(自宋萬以下無討賊者則凡人而已矣皆非也弑君/之賊不見經無此例也前則其賊既討後之不討者)¶
　(無事得書則亦不書非春秋有意削之以示誅絶之/義也于魯則公子翬見經矣然猶可曰罪分首從魯)¶
　(之弑隠當歸獄于桓翬罪或可貸也至如桓十八年/間所書之公即桓也何以見經耶宣公仲遂又皆見)¶
　(經矣然猶可曰隠公諱弑書薨子赤諱弑書卒春秋/于桓宣亦不得不從寛也若楚商臣弑君而所書使)¶
　(椒來聘次厥貉伐麇之楚子非商臣耶齊商人弑君/而所書盟郪丘盟穀伐我西鄙之齊侯非商人耶蔡)¶
　(般弑君而所書伐呉㑹申之蔡侯非般耶豈弑君而/自立者見經為人臣而弑君者不見經耶不可以通)¶
　(矣春秋書趙盾正以著弑君之賊非惟不討而且寵/任之使用事于國侵伐諸侯為隳先王之法而失古)¶
　(今之/義也)¶
<pb:KR1e0109_WYG_007-13b>¶
夏四月¶
秋八月螽¶
冬十月¶
七年¶
春衛侯使孫良夫來盟¶
　(魯衛兄弟之國齊桓創伯之後僖公與衛成為洮向/之盟晉文之時衛多故矣文公四年甯俞來聘衛成)¶
　(猶未解于晉也沓之㑹實藉文公以通晉然後同與/新城之盟今越十年而衛使又至説春秋者以沓之)¶
　(㑹魯通衛于晉良夫之來盟衛將通魯于晉以報之/也似已然沓之㑹衛之從晉成有其志而藉口于魯)¶
<pb:KR1e0109_WYG_007-14a>¶
　(良夫之來盟則非魯之欲從晉而衛成實為晉以致/魯故新城之盟衛不變而黑壤之㑹魯卒不以事齊)¶
　(者事晉也葢文公自盟處父以來其事晉不為不勤/及受商人之辱屢遣使告難而晉不為一興問罪之)¶
　(師魯知晉之不足恃矣宣公之得國齊惠實忍于出/姜而助之以立魯既怨晉又新德齊宜于齊之交不)¶
　(可卒解而于晉之好未能遽通歟晉不見原而止公/于㑹故魯益怨晉而扈之㑹不與晉成之卒不㑹葬)¶
　(而亦兼怨良夫之盟為衛成之紿/我至衛成之卒而亦不㑹葬也)¶
夏公㑹齊侯伐萊¶
　(應齊侯之命興兵以伐弱小之國罪魯兼罪齊也髙/氏責其方與衛盟將復從晉而又應齊侯之命為取)¶
　(辱之道然則有志從晉即當背齊耶夫與齊未有隙/固不可速背之也必欲從晉即無故而背齊則是反)¶
<pb:KR1e0109_WYG_007-14b>¶
　(覆向背于齊晉之間/忽好忽仇狄之道矣)¶
秋公至自伐萊¶
　(宣公之世始伐莒不至終伐邾不至其㑹齊侯伐萊/用師微矣而書至者屈從强大以伐弱小其罪與乞)¶
　(師荆蠻以伐昏姻同故僖公/至伐齊而宣公至伐萊也)¶
大旱¶
冬公㑹晉侯宋公衛侯鄭伯曹伯于黒壤¶
　(冬㑹而春始至左氏以為止公子㑹不與黄父之盟/夫以公之屢朝齊而不朝晉又不使大夫聘晉之怒)¶
　(公可知黑壤之後扈之㑹不與清丘之盟不與晉成/衛成之卒皆不往㑹葬想魯亦怨晉而不禮焉則止)¶
<pb:KR1e0109_WYG_007-15a>¶
　(公之説亦可考而知矣若諸侯盟而公不與盟則春/秋何以不書沙隨之㑹不見公可書平丘之盟公不)¶
　(與可書黄父之不與何以不可書哉文定謂直書不/諱者曲不在公諱而不書者曲在公也公之曲朝齊)¶
　(而不朝晉又不使大夫聘則止公非晉人之咎故春/秋諱而不書然公之不朝晉晉以為罪春秋不當罪)¶
　(之也魯不自强而朝于大國原非賢君立國之道論/宣公者當以朝齊為公之辱不當以不朝晉為公之)¶
　(罪又晉成為弑君之賊所立而不能討鄭伯背之尚/不以為非而顧責宣公朝之哉此年㑹晉侯于黒壤)¶
　(者公之外為宋公衛侯鄭伯曹伯九年㑹晉侯于扈/者亦宋公衛侯鄭伯曹伯于扈㑹而不盟則黒壤當)¶
　(亦㑹而不盟左氏不/與盟之説不足據也)¶
八年¶
<pb:KR1e0109_WYG_007-15b>¶
春公至自㑹¶
　(逾時始至以為止公則可攷于後之事而知之若云/因止公而書至則桓文以後凡㑹盟皆至矣獨危黒)¶
　(壤/哉)¶
夏六月公子遂如齊至黄乃復¶
　(罪同于公孫敖之不至而復但遂有疾而敖奔莒雖/壅君命則一而視敖稍減也不稱有疾者髙氏曰不)¶
　(可以疾廢君命也昭公如晉有疾而復則書以别于/前之至河乃復為晉或辭而或拒也此則下書卒于)¶
　(垂則有疾可知有疾而不書/則不可以疾廢命之義著矣)¶
辛巳有事于太廟仲遂卒于垂¶
<pb:KR1e0109_WYG_007-16a>¶
　(諸儒以有事為時祭譏不在祭故書有事不書祭名/若為時祭則此當是夏禴按時祭舉于四仲則禴祭)¶
　(當在五月即如諸儒周之烝享猶用夏時則又當在/七月此書六月故知未必是禴祭而書有事者是魯)¶
　(史本不舉祭名非夫子譏不在祭而書有事也仲遂/之卒諸儒以當祭不告之禮責之然與叔弓之卒不)¶
　(同叔弓在武宫蒞事而卒書去樂卒事此若當事而/告亦當以卒事書觀明日猶繹則此日之卒事可知)¶
　(不書卒事則或以事卒而後告不必以不當告責之/矣書仲遂者生而賜氏與季友同也不書公子者本)¶
　(上文而省之也書卒者諸儒謂當與公子翬同不書/卒因事之變而卒之非也卿卒而繹其失禮小若春)¶
　(秋欲以不卒示誅絶之義則雖有不當繹而繹之小/失亦并削而不書矣葢翬之不卒是桓莊之世不加)¶
　(禮于大夫原非春秋因其弑君削而不書則仲遂之/卒與諸大夫之書卒同為加禮之故而豈有别義哉)¶
<pb:KR1e0109_WYG_007-16b>¶
　(其兩人弑君之實則一以前不稱公子/後稱公子著之一以卒而稱氏著之)¶
壬午猶繹萬入去籥¶
　(爾雅繹以陳昨日之禮檀弓卿卒不繹此皆因春秋/經文而為之説也經書辛巳壬午則有今日昨日之)¶
　(説經書猶繹則有卿卒不繹之説漢儒言禮多如此/然于義皆得則亦可以互證也宣公既寵遂而賜之)¶
　(氏又失遇卿大夫之禮私恩不可加而加之典禮不/可廢而廢之諸儒之論皆是陳舞容而去樂聲是以)¶
　(意為禮矣葢與叔弓之卒去樂卒事同譏一則卿喪/不廢正祭樂不可去而去樂卒事書以譏之也一則)¶
　(卿卒不繹繹而萬舞雖去籥亦不得為禮則亦書以/譏之也此一事也㑹黑壤而懼齊以貳晉來讓急遣)¶
　(如齊之使一也公子遂將事而廢君命一也公子遂/生而賜氏一也卿卒猶繹一也萬入去籥知其不當)¶
<pb:KR1e0109_WYG_007-17a>¶
　(繹而繹一也一事而臣/之罪君之過備著矣)¶
戊子夫人嬴氏薨¶
　(成風之薨有含賵㑹葬歸襚之事故因事以示貶敬/嬴無其事則亦無從示義非從同同而無貶也諸儒)¶
　(前立例至後不可通則為從同/同之説然而春秋無此義也)¶
晉師白狄伐秦¶
　(晉連白狄以伐秦興師動衆報復無已罪一不攘秋/而用狄罪一如諸儒之例則當稱人以貶矣不稱人)¶
　(而稱師文定亦知義不可通故/又以為直書于冊而貶自見矣)¶
楚人滅舒蓼(穀作/舒鄝)¶
<pb:KR1e0109_WYG_007-17b>¶
　(據左氏楚子滅舒蓼及滑汭盟呉越而還而經書楚/人是楚子而貶稱人矣夫滅國而殄人祀豈稱人示)¶
　(貶所能盡厥辜哉荆/舒相滅不足詳也)¶
秋七月甲子日有食之既¶
　(前月有辛巳壬午戊子自辛巳至甲/子四十有四日經不言朔食在晦也)¶
冬十月己丑葬我小君敬嬴¶
　(哀姜薨稱夫人喪至稱夫人葬稱小君是不絶哀姜/於廟也成風薨以夫人葬以小君將祔于廟此為有)¶
　(二夫人出姜既去而薨葬不聞是絶出姜于廟也敬/嬴以夫人薨以小君葬則祔于廟以獨配文公不為)¶
　(有二夫人此兩/妾母之不同也)¶
<pb:KR1e0109_WYG_007-18a>¶
雨不克葬庚寅日中而克葬¶
　(雨不克葬亦適然之事春秋書以譏其無備耳文定/以為敬嬴殺太子及母弟之咎徵然文姜與弑其夫)¶
　(哀姜與弑兩君而葬皆無事天道遠而難知報應之/説文定儒者不宜道也然則定公之雨不克葬亦受)¶
　(獾臣之推戴奪嫡簒國之咎/徵耶桓宣之葬又無事何也)¶
城平陽¶
楚師伐陳¶
　(晉衛侵陳陳及晉平不書楚伐陳陳及楚平不書觀/晉楚之交相加兵于陳則陳之晉來平晉楚來平楚)¶
　(不書可知矣陳鄭皆用此道則所謂/犧牲玉帛陳于境上以待强者也)¶
<pb:KR1e0109_WYG_007-18b>¶
九年¶
春王正月公如齊¶
　(㑹黒壤而懼齊來討公子遂聘不卒事故公急往朝/之雖冒忘哀即吉之譏而有不顧也齊不辭而受亦)¶
　(不能無/罪矣)¶
公至自齊¶
夏仲孫蔑如京師¶
　(前魯數公未有先施而聘京師者仲孫蔑之行猶為/能尊天王故天王明年即有王季子之來也然即位)¶
　(九年而始行又屢如齊以朝而于天王則不朝而聘/固知春秋書此非以美之也諸儒每以春秋不書魯)¶
<pb:KR1e0109_WYG_007-19a>¶
　(之朝聘京師疑于常事不書如此年之聘亦未有事/故而書則知二百四十年魯之加禮于天王亦寥寥)¶
　(矣蔑為敖孫仲/孫氏始見于經)¶
齊侯伐萊¶
　(齊兩伐萊皆書齊侯罪齊侯之凌小國/也如以舉爵為無貶則失春秋之義矣)¶
秋取根牟¶
　(陳氏曰取不言公非公命也自宣以下征伐在大夫/矣其説亦好然何以不書大夫帥師耶觀明年書歸)¶
　(父帥師伐邾取繹則明以著大夫之專伐專取未嘗/不書名也當以汪氏根牟小國諱滅書取之説為妥)¶
八月滕子卒¶
<pb:KR1e0109_WYG_007-19b>¶
九月晉侯宋公衛侯鄭伯曹伯㑹於扈晉荀林父帥師¶
伐陳¶
　(陳背中國而即楚不為無罪晉主夏盟内用賊臣盾/外不能安方來之魯而止于㑹以辱之陳既附晉又)¶
　(不能救楚之來伐一不㑹扈而即興師動/衆以驚恐其臣民豈得為仗義之師哉)¶
辛酉晉侯黑臀卒於扈¶
　(桓公之世衛惠在喪助齊以戰我而衛宣之葬猶往/㑹焉齊僖以紀之故仇我嵗尋干戈及其卒而葬焉)¶
　(亦往㑹之怨不棄義怒不廢禮古人以葬為重也晉/主夏盟黒壤之㑹雖辱而晉成之卒竟不往㑹其葬)¶
　(豈非/罪歟)¶
<pb:KR1e0109_WYG_007-20a>¶
冬十月癸酉衛侯鄭卒¶
　(魯衛兄弟之國衛成在位三十五年魯三世同㑹盟/而通聘問良夫之來盟通魯於晉意非不善晉之止)¶
　(公黒壤非衛之罪也魯之怒晉何至遷于衛耶魯即/怒衛何至廢其喪紀耶蔑禮忘親以長怨仇亦非謀)¶
　(國之/道矣)¶
宋人圍滕¶
　(宋執滕子嬰齊之後滕久屬於宋今必有逆宋之/故而圍之圍之不服而又伐之也然而伐喪甚矣)¶
楚子伐鄭晉郤缺帥師救鄭¶
　(楚之憑凌中國春秋未嘗因事以善之也始則畧之/後則詳之君親將則舉爵大夫將則書人大夫用事)¶
<pb:KR1e0109_WYG_007-20b>¶
　(則書名用衆則稱師從其事之實而非以是為褒貶/也文定既以歸生弑君楚伐鄭舉爵為予之至此伐)¶
　(鄭義不可通又以為罪其以重兵臨鄭而以善晉師/之救鄭為解夫既以救者善則伐者不善不善而何)¶
　(以舉爵耶既罪其以重兵臨鄭而不予/之又何以舉爵耶義仍不可以通也)¶
陳殺其大夫洩冶(洩公榖/作泄)¶
　(依諸儒之例既云稱國以殺累上之辭則洩冶無罪/矣又云不去其官為不當其罪則洩冶有他罪而所)¶
　(以殺之者非其罪也據左氏則洩冶不特無罪而且/可附古諫臣之列何為稱國以殺而又書名哉左氏)¶
　(既引無自立辟之詩文定又以仕於昏亂之朝不能/潔身以去為洩冶罪以解所以書名之故以强合凡)¶
　(殺大夫稱國書名不去其官之/例是皆强經文以就我説者也)¶
<pb:KR1e0109_WYG_007-21a>¶
十年¶
春公如齊¶
　(再比年以朝齊不顧其身之辱而求悦于强大葢黑/壤取怒於晉既不㑹扈又不㑹晉成之葬惟恐晉人)¶
　(來責而勤事/齊以望援也)¶
公至自齊¶
齊人歸我濟西田¶
　(外取我邑不書諱取也齊取鄆以居昭公則不必諱/矣以田賂齊而書齊人取田則又以取諱賂也書齊)¶
　(人取濟田與書齊人取讙及闡同故公羊於兩取一/則為弑子赤之賂一則為以邾子益來之賂伊川從)¶
<pb:KR1e0109_WYG_007-21b>¶
　(其説而不從鮑牧帥師取讙及闡之説最為得之歸/讙及闡不書我歸濟西田書我者魯以邾子益之故)¶
　(而賂二邑以弑子赤之故而賂濟田賂同而所以賂/者不同故春秋于歸田書我以别于歸二邑以著我)¶
　(田之所以賂齊齊之所以歸我田者必有其故非如/邾子益來邾子益歸之相間而書取邑歸邑之明白)¶
　(可考也夫以弑子赤之故而賂齊以事齊恭謹之故/而歸我葢曰我田也我田何為而入齊我田何為而)¶
　(自齊歸哉其/故顯然矣)¶
夏四月丙辰日有食之¶
　(言日不言朔月内有/己巳食在既朔也)¶
己巳齊侯元卒¶
<pb:KR1e0109_WYG_007-22a>¶
齊崔氏出奔衛¶
　(崔氏左氏以為崔杼自此至崔杼弑君五十二年杼/即耄而為逆此時之年尚幼髙國何以畏其逼耶然)¶
　(左氏必非不檢而漫以崔氏為崔杼大約弑君之人/其性必殘刻暴戾雖童年而有惡才當出奔之時未)¶
　(為大夫不得書名又或并其父兄而逐之而罪不在/其父兄又不得以父兄之名書故為舉族之詞而書)¶
　(崔氏則杼/在其中矣)¶
公如齊¶
　(公四朝于齊至奔其喪極矣葢徳齊惠之立己也既/親奔其喪又使卿㑹其葬此後成奔晉景之喪魯宣)¶
　(成之于齊晉直以事天王之禮事之而于天王則通/春秋無有奔其喪者即使卿㑹葬亦兩見而已葢其)¶
<pb:KR1e0109_WYG_007-22b>¶
　(事天王不如事强侯也魯且如此列國可知春秋之/世有伯無王即一崩薨卒葬春秋據直書之而諸侯)¶
　(之罪俱/見矣)¶
五月公至自齊¶
癸巳陳夏徵舒弑其君平國¶
　(春秋原無殺無道稱國之義弑君而舉亂賊之名以/為罪不及民者原不是文定謂書夏徵舒名氏以驗)¶
　(洩冶之忠諫者其説曲也弑平國者實出/徵舒一人之手則書徴舒有何他義乎)¶
六月宋師伐滕¶
公孫歸父如齊葬齊惠公¶
<pb:KR1e0109_WYG_007-23a>¶
　(歸父者仲遂之子仲遂以八年夏卒歸父喪制未滿/宣公急使之如齊以葬惠公而歸父不辭皆罪也葢)¶
　(宣以仲遂得位君臣之間皆托于齊遂卒而㑹葬之/使季孫行父仲孫蔑叔孫僑如臧孫許皆國卿不于)¶
　(其間擇一人以往而獨遣有喪之歸父固宣之德仲/而寵其子亦襄仲于親較三桓為近且令歸父借㑹)¶
　(葬以結于齊為自固之計也此後伐邾伐莒㑹齊侯/㑹楚子皆歸父一人擅之于是三桓無權而側目東)¶
　(門仲氏矣欲去歸父則不得不間齊欲間齊則不得/不事晉㑹斷道以同晉盟三桓隂謀以迫公往也不)¶
　(然齊方歸我濟西之田公方親奔惠公之喪齊未有/罪我之端我未有怨齊之跡胡為而遽背之以向晉)¶
　(耶惟三桓有不平于中故宣公薨而歸父即見逐歸/父逐而臧孫即與晉為赤棘之盟盟晉者為齊也背)¶
　(齊者為歸父也夫新君即位無故而棄先公之好北/鄙之伐齊師不為無名昏姻之國原非仇讎引咎謝)¶
<pb:KR1e0109_WYG_007-23b>¶
　(過可以相釋何至四卿並將㑹晉衛曹師而急戰于/鞌哉葢三桓積忿于齊之黨仲氏而歸父又奔在齊)¶
　(不得不傾國兵挾/强晉以决一戰也)¶
晉人宋人衛人曹人伐鄭¶
　(陳鄭皆反覆向背于晉楚之間陳有弑君之罪而晉/不討者陳方即晉也舍弑君之陳而連四國之師以)¶
　(伐即楚之鄭春秋能不罪之哉文定於諸侯㑹扈之/後荀林父帥師伐陳為與晉罪陳之詞其所以罪陳)¶
　(者以為晉主夏盟又嘗救陳陳所宜與而惟楚之即/夫豈義乎夫晉主夏盟陳鄭一也楚子伐鄭晉郤缺)¶
　(亦嘗帥師救之而鄭又即楚亦不得為義矣何以四/國伐鄭又釋鄭而罪晉耶其舛總泥于前稱荀林父)¶
　(帥師為褒此稱人為貶故説不𠂻于義耳晉不能制/楚以安諸侯而但責陳鄭之即楚伐陳伐鄭皆貶非)¶
<pb:KR1e0109_WYG_007-24a>¶
　(以稱帥師稱人為褒貶此又不討陳之弑君而伐鄭/之即楚其貶何疑而亦非以稱人示貶也前書荀林)¶
　(父帥師者義係乎林父之帥師也此/書人者義不係乎名四國之大夫也)¶
秋天王使王季子來聘¶
　(報前年仲孫蔑之聘也夫王聘有不報者矣魯臣一/至京師而王即遣母弟以來報何其如響應聲也)¶
公孫歸父帥師伐邾取繹(繹公/作蘱)¶
　(邾子十年不朝魯怒而伐之取繹甚矣亦歸父欲得/兵權宣公欲以兵權假歸父耳故春秋詳之而書歸)¶
　(父帥/師也)¶
大水¶
<pb:KR1e0109_WYG_007-24b>¶
季孫行父如齊¶
　(行父如齊左氏以為初聘也嵗之初春公朝齊矣夏/則公親奔惠公之喪公孫歸父㑹葬矣魯之事齊己)¶
　(勤此年聘問之使不可以已乎將以朝聘新君則俟/行禮于明年即位可也而行父遄往此何故哉葢行)¶
　(父意非公意也行父忌歸父之專將/以間歸父于新君故假初聘以行也)¶
冬公孫歸父如齊¶
　(歸父繼行于行父之後以云聘則不當冇四時之聘/左氏求其故不得以為伐邾故也夫使以伐邾恐得)¶
　(齊罪則行父聘時可以申辭以解齊怒而又何煩歸/父往哉且宣公歸父事齊謹使齊果庇邾必不伐邾)¶
　(以失齊之歡使齊果以伐邾來討必歸父親往謝過/則必不在喪而使國佐報聘然則歸父之如齊胡為)¶
<pb:KR1e0109_WYG_007-25a>¶
　(耶歸父繼仲遂而專國非三桓所欲形跡已著矣歸/父知行父之如齊將以間己于齊故復假聘以彌縫)¶
　(齊/也)¶
齊侯使國佐來聘¶
　(一嵗之間公與大夫凡五如齊齊受其加禮之勤則/不得不一來報雖在喪忘哀失禮取譏有不顧矣然)¶
　(亦或欲伐莒而來謀也稱齊侯者髙氏曰著其惡也/似猶為夫子書以著之者然如葵丘之㑹稱宋子當)¶
　(是載書之辭則然此即齊使之來在喪稱子/而魯史不敢稱齊子夫子亦第仍之而已)¶
饑¶
楚子伐鄭¶
<pb:KR1e0109_WYG_007-25b>¶
　(楚又伐鄭經書楚子褒耶貶耶文定不能為褒貶之/説而遷其義曰以實屬辭矣觀明年夏為辰陵之盟)¶
　(則鄭又服楚而左氏士㑹救鄭逐楚師戍鄭之事皆/不足據也歴此僅二時諸侯戍鄭之師皆安在而鄭)¶
　(遽舍之而㑹楚/子盟辰陵耶)¶
十有一年¶
春王正月¶
夏楚子陳侯鄭伯盟于辰陵(榖作/夷陵)¶
　(齊桓之伯也自僖公三年經書救邢城邢侵蔡伐楚/侵陳伐鄭救許而後為葵丘之盟則桓公伯業之成)¶
　(也晉文之伯也經書侵曹伐衛執曹伯戰楚師而後/為踐土之盟則文公伯業之成也楚莊自宣元年初)¶
<pb:KR1e0109_WYG_007-26a>¶
　(為陳宋之侵三年伐戎侵鄭四年伐鄭五年伐鄭八/年滅舒蓼伐陳九年伐鄭十年伐鄭至此為辰陵之)¶
　(盟與桓之葵丘文之踐土幾無以異然則春秋其予/楚莊以伯哉非也春秋貴王而賤伯至不得已而于)¶
　(桓文之事不深罪者猶取其内中國而外楚尊周室/而攘楚夫以外楚攘楚而予桓文以伯其必不予所)¶
　(外所攘者之憑凌中國為伯以躋于桓文明矣辰陵/之盟葢傷中國之不競也然而楚莊經營十六年而)¶
　(所得者僅陳鄭二國則猶幸中諸侯之不肯背華而/即楚者多有義理之公心也至于勢不能為力不能)¶
　(支宋楚之平豈得已哉苟楚/莊再延嵗月則不知所底矣)¶
公孫歸父㑹齊人伐莒¶
　(杜氏以為稱齊人以示貶非也使齊侯親將則在喪/而凶服即戎宜舉爵以貶之使謀出于髙國諸卿而)¶
<pb:KR1e0109_WYG_007-26b>¶
　(挾新主以用兵宜書其名氏以貶之乃皆不然而從/畧書人者莒本事齊齊魯平莒郯而莒不肯故魯怒)¶
　(而伐之伐而不服故再㑹齊人伐之齊以魯從伐萊/故亦不得不從魯以伐莒此役魯為之主故魯卿名)¶
　(而齊大夫不名也左氏以為莒恃晉而不事齊然莒/逺于晉必不無故舍近齊而附逺晉或是莒以齊助)¶
　(魯加兵于已此後始改事晉/而致動十三年之齊師耳)¶
秋晉侯㑹狄於欑函¶
　(以盟主而與狄講㑹禮其貶何疑而書于楚盟辰陵/之後殺夏徵舒之前春秋所以罪晉也又陳鄭既受)¶
　(楚盟于辰陵而楚復入陳圍鄭似陳鄭背辰陵之盟/向晉而楚乃入之圍之者故中間書晉侯㑹狄以見)¶
　(晉未嘗有事于陳鄭陳鄭未嘗背楚楚既盟之而又/乗其不備以入之圍之荆蠻之無信而盟不足恃也)¶
<pb:KR1e0109_WYG_007-27a>¶
冬十月楚人殺陳夏徴舒¶
　(書楚人殺陳夏徴舒與書蔡人殺陳佗一也蔡雖以/私殺佗而佗實亂國之賊楚雖以公孫寧儀行父之)¶
　(故志在得陳而徴舒實弑君/之賊故皆為討賊之詞也)¶
丁亥楚子入陳¶
　(楚子入陳書日明是先殺徴舒而後入陳也左氏入/陳殺徵舒者屬筆之誤文定以左氏先入後殺而經)¶
　(先書殺後書入者為與楚子之能討賊是信傳不信/經也楚莊果真心討賊則徵舒既殺而陳可以無入)¶
　(既殺徵舒而又入陳是其志在入陳矣且使以左氏/為據而春秋先書殺後書入是不與楚子之能討賊)¶
　(也葢賊在國都不入國都不可以得賊則楚子先入/陳而後殺徵舒其入陳以必討徵舒之故據事實書)¶
<pb:KR1e0109_WYG_007-27b>¶
　(不晦于與楚子討賊之義而何必變其文哉春秋直/書殺徵舒于前是與其殺徵舒直書入陳于後是罪)¶
　(其入陳是非不掩/而予奪俱見矣)¶
納公孫寧儀行父于陳(寧公/作甯)¶
　(楚之入陳聼公孫寧儀行父之訴志在入陳以納二/臣也陳既受盟逾時而即以兵臨之欺其不備又失)¶
　(晉援以為必得陳之計也春秋書入陳于殺徵舒之/後所以著其伐既服之國納亂國之臣之私而亦不)¶
　(廢其討賊之公也使楚子伐陳而殺徵舒殺徵舒而/盟陳侯為討賊而來既定亂而去則雖于楚子何譏)¶
　(哉/)¶
十有二年¶
<pb:KR1e0109_WYG_007-28a>¶
春葬陳靈公¶
　(陳殺宋萬不書陳不以殺宋萬告諸侯也楚殺陳夏/徵舒書楚以殺陳夏徵舒告諸侯也宋葬閔公不書)¶
　(宋不以討萬葬閔公告諸侯也陳葬靈公書陳以討/夏徵舒葬靈公告諸侯也陳人之久不葬靈公待討)¶
　(徵舒而後葬靈公其事實可見矣陳人之欲討徵舒/力不能討而假手于楚以討之而後告于諸侯以葬)¶
　(靈公其情實/亦可見矣)¶
楚子圍鄭¶
　(前年春陳鄭同受盟辰陵及冬而入陳乘陳之不備/也自冬至春即移入陳之師以圍鄭又乘鄭之不備)¶
　(也陳鄭既服而又乗其不備以兵殘之者惡陳鄭之/反覆即晉而以威力强制之也既得陳鄭不因而夷)¶
<pb:KR1e0109_WYG_007-28b>¶
　(其國都虜其君臣而據其土地者懼晉也髙氏于陳/謂予楚莊有遷善改過之美于鄭謂予楚莊不為利)¶
　(謀所誘豈其然哉文定謂滅陳書入入鄭書圍春秋/之從輕典為予其有討賊之義而因以恕其憑凌諸)¶
　(夏之罪亦非也據左氏楚莊善申叔時之言乃復封/陳是楚原未滅陳又據左氏楚莊退三十里而許鄭)¶
　(平是楚原未入鄭春秋書入陳圍鄭據其實也何為/末減楚罪哉使楚莊有討賊之義入陳而不圍鄭則)¶
　(殺徵舒𦵏靈公即齊晉伯主不能及也一圍鄭而楚/莊利陳鄭之心著矣使夫子予楚莊討賊之義書入)¶
　(陳而不書圍鄭則書殺徵舒書葬靈公雖通春秋之/事所僅見也一書圍鄭而誅楚莊利陳鄭之㫖著矣)¶
夏六月乙卯晉荀林父帥師及楚子戰于邲晉師敗績¶
　(楚成憑凌中國召陵受盟之後滅弦滅黄伐徐伐隨/遂至㑹盂而執宋公滅䕫而虜䕫子城濮一戰而楚)¶
<pb:KR1e0109_WYG_007-29a>¶
　(以衰今楚莊之勢熾于楚成入陳圉鄭若振槁然晉/師救鄭三軍皆出六卿並將既遇楚子而謂其宜與)¶
　(楚平不宜與楚戰豈春秋之義哉襄二十七年宋合/晉楚為諸侯交見之盟説春秋者猶罪其中外為一)¶
　(楚莊之横行中國若此而晉又與之平是晉楚合而/中外為一之勢不及遲于五十八年後矣夫春秋所)¶
　(惡者楚也齊桓創伯之後中國所恃以與楚敵者晉/也晉之戰楚奈何以成敗論之耶所可譏者陳有弑)¶
　(君之賊晉不能討而楚討之則楚直而晉曲楚子親/在軍而晉以重兵委之大夫則楚子勤而晉侯怠又)¶
　(荀林父不能整軍容集衆謀務為必勝之計知/其必敗而狥先縠以棄師辱國為有罪焉耳)¶
秋七月¶
冬十有二月戊寅楚子滅蕭¶
<pb:KR1e0109_WYG_007-29b>¶
　(楚莊之罪至於滅蕭甚矣所以懼諸侯之不服者也/與入陳圍鄭戰邲一例書楚子則知非書舉爵以予)¶
　(之/矣)¶
晉人宋人衛人曹人同盟于清丘¶
　(四國大夫何以不名葢名四國之大夫則似惡大夫/之專盟而名之矣楚勢方張晉師新敗宋衛曹不畏)¶
　(縮以謀附楚而來同晉盟晉不畏縮而辭諸侯猶合/志以為禦楚之盟其事猶可取也從之渝不渝原非)¶
　(所論但諸侯不㑹而委之/大夫則譏在四國之君耳)¶
宋師伐陳衛人救陳¶
　(陳方被楚師而宋乘危以報怨固有罪矣四國方/同盟以禦楚而衛乃救陳以解宋亦春秋所惡也)¶
<pb:KR1e0109_WYG_007-30a>¶
十有三年¶
春齊師伐莒(公作/伐衛)¶
　(左氏作伐莒公羊作伐衛依經考之前有歸父㑹伐/莒之文則此為再伐莒莒之得罪于齊者以平莒郯)¶
　(不肯故魯伐之齊魯再伐之莒不服而事晉齊因獨/用師以伐之也則以左氏為是後有晉侯衛世子伐)¶
　(齊之文有侵齊戰新築之文衛苟無怨不當用師兩/加于齊則此為伐衛以公羊為是然齊久不合晉斷)¶
　(道之盟又不與惟衛堅助晉故晉合衛以致師于齊/而衛不得不從亦不必因齊之伐已而以為報也當)¶
　(從左氏/無疑)¶
夏楚子伐宋¶
<pb:KR1e0109_WYG_007-30b>¶
　(楚欲盡得諸侯陳鄭既服以次及宋固不因其救蕭/伐陳而始為有辭之伐也葢得宋則又及魯衛而晉)¶
　(之勢孤難以與之為敵長驅中原莫不臣屬此楚莊/之志也伐宋無功圍宋不下而後伯業不成宋固中)¶
　(流砥/柱哉)¶
秋螽¶
冬晉殺其大夫先縠¶
　(楚敗城濮既殺得臣晉以邲之敗坐罪先縠不殺于/師還之日逾年而後殺之何其緩也宜左氏謂以赤)¶
　(狄淸之師而追討邲之敗歟夫喪師辱國于法宜討/然如秦穆三用孟明亦伯西戎晉可貸林父之罪則)¶
　(亦可貸先縠之罪不貸先縠之罪則當即申敗師之/令正國法以肅三軍始縱之而卒戮之是以意為生)¶
<pb:KR1e0109_WYG_007-31a>¶
　(殺也兩/失之矣)¶
十有四年¶
春衛殺其大夫孔達¶
　(背盟失信誠孔達謀國之罪而用其謀者誰耶始則/信孔達以結于陳繼則殺孔達以説于晉失其道矣)¶
　(至于晉為盟主不能制强楚以庇諸侯/而迫侯國而殺其大夫亦豈得為義哉)¶
夏五月壬申曹伯夀卒¶
晉侯伐鄭¶
　(楚之圍鄭鄭㡬于亡晉以六卿鄲楚而敗力固不能/庇鄭矣楚子方退而晉即興問罪之師者其問罪之)¶
<pb:KR1e0109_WYG_007-31b>¶
　(詞不過謂邲之役士卒忘死大夫就戮凡以為鄭也/鄭奈何即虐鄭之楚而背救鄭之晉哉然而恤小之)¶
　(道亦當諒鄭之不得已也文定于晉侯舉爵義無/所處亦不得不為直書其事而義自見之説矣)¶
秋九月楚子圍宋¶
　(宋殺楚使楚師必至而宋岸然為之者亦必有敵楚/之先謀也然而挑釁强楚驅士民受其鋒鏑以徼倖)¶
　(不亡豈非罪哉文定但責其要結盟誓欲以禦楚非/持國之道其意以恤民固本輕徭薄賦使民效死親)¶
　(上以待敵要亦不可無交結鄰國互相援救之義/也乃宋則不以備楚患而以召楚師為有罪焉耳)¶
葬曹文公¶
冬公孫歸父㑹齊侯于穀¶
<pb:KR1e0109_WYG_007-32a>¶
　(㑹必有事以大夫而往㑹諸侯尤非無事而空行者/左氏但撰晏桓子之言以為歸父後日奔齊之騐而)¶
　(不言其相㑹之故諸儒亦但責其以卑㑹尊之抗謂/為非禮觀下歸父㑹楚子于宋則此㑹當是齊魯悚)¶
　(于楚師之强合謀以交于楚也據左氏楚子使申舟/聘于齊齊亦應有報聘之使又據左氏成元年傳臧)¶
　(宣叔之言曰齊楚結好我新與晉盟/云云則此為合謀以覲楚無疑矣)¶
十有五年¶
春公孫歸父㑹楚子于宋¶
　(歸父繼仲遂而專國乃為舍中華以即荆楚之謀妄/矣况宋受圍逾年歸父苟知大義勸齊合兵以救宋)¶
　(退楚則齊可以再伯而魯亦有轉齊扶義之美/計不出此而越國往㑹蔿賄求免辱國甚矣)¶
<pb:KR1e0109_WYG_007-32b>¶
夏五月宋人及楚人平¶
　(楚子前年伐宋矣未見宋人如何屈服而楚師退楚/固不能得宋也雖其救蕭伐陳挑釁强楚然亦足以)¶
　(壯中國之氣葢是時陳鄭服于楚矣宋伐陳而衛救/之衛又貳于楚矣歸父㑹宋魯又即于楚矣楚之勢)¶
　(足以移周鼎而中國諸侯無有敢抗者矣宋殺楚使/楚子投袂而起勢將吞宋乃自前秋至于今夏歴時)¶
　(成嵗而宋人堅志城守盟主不救鄰國無援極而易/子而食析骸以炊猶不肯為城下之盟則宋楚之平)¶
　(不特宋欲平楚而亦楚欲平宋也自宋人抗楚楚莊/于是四年不至中國以迄於死然則孰謂宋聾哉春)¶
　(秋書宋人及楚人平為敵國相抗釋怨修好之詞不/為屈服受盟之詞葢恕宋之不得已而未有譏也用)¶
　(書九月平書五月以圍之久著楚之必欲得宋以平/之遲著宋之不下于楚也文定較量華元子反之是)¶
<pb:KR1e0109_WYG_007-33a>¶
　(非以稱人為貶是為傳作傳非為經作傳矣如春秋/有貶兩人義則當直書華元子反以著其專不當反)¶
　(没其/名也)¶
六月癸卯晉師滅赤狄潞氏以潞子嬰兒歸¶
　(晉敗于楚心怯氣餒聼楚之圍宋逾年而不敢救又/恐諸侯弱之故用師赤狄以示武然春秋書于楚人)¶
　(圍宋宋及楚平之後而罪不可掩矣至于赤狄之屢/侵諸侯未嘗不當伐潞氏甲氏留吁之不當滅又可)¶
　(因事而/知之也)¶
秦人伐晉¶
　(秦晉不相侵伐十餘年矣秦桓晉景之世未/有爭端此忽起伐晉之師則秦桓之挑釁也)¶
<pb:KR1e0109_WYG_007-33b>¶
王札子殺召伯毛伯¶
　(胡氏以為聖人之意罪挾王命而專殺然亦不見有/挾王命意恐亦祗是專殺耳觀左氏後文稱王室亂)¶
　(王孫蘇奔晉則無王/命而擅殺之罪見矣)¶
秋螽¶
仲孫蔑㑹齊髙固于無婁(公作/牟婁)¶
　(髙氏以為㑹楚子于宋齊疑我之從楚蔑于是復㑹/以修舊好非也魯之㑹楚歸父㑹齊侯于穀謀而行)¶
　(者况齊亦與楚合必不怒魯之從楚但考于前後之/文無有㑹而相關之事或當以非國事而私相㑹之)¶
　(説為/是)¶
<pb:KR1e0109_WYG_007-34a>¶
初税畝¶
　(變制税畝開後世虐取于民之端罪莫大矣而/值秋螽之後是為不恤天灾而朘民以生也)¶
冬蝝生¶
饑¶
　(秋螽而税畝税畝而蝝又生民安得/不饑哉備書于冊以為後世鑒也)¶
十有六年¶
春王正月晉人滅赤狄甲氏及留吁¶
　(前滅潞氏此又滅甲氏刄留吁必欲盡殄赤狄之種/類亦太酷矣文定以董是役者士㑹上將主兵稱人)¶
<pb:KR1e0109_WYG_007-34b>¶
　(以貶非也如書士㑹是貶/士㑹稱晉人者罪晉也)¶
夏成周宣榭火¶
　(汪氏曰宣王講武之所遂以為廟其/制如榭李氏曰榭是講武屋皆是)¶
秋郯伯姬來歸¶
　(左氏曰出也諸儒/發明皆有義理)¶
冬大有年¶
　(以宣之大有年與桓之有年一例看則伊川所云宜/有凶災而有年為異者是已然而天道渺而難知未)¶
　(必皆驗而又恐後世荒滛殘暴之主適遇屢豐自為/得志而益肆為無忌也故當以孫氏張氏之説為無)¶
<pb:KR1e0109_WYG_007-35a>¶
　(病/)¶
十有七年¶
春王正月庚子許男錫我卒¶
丁未蔡侯申卒¶
夏葬許昭公¶
葬蔡文公¶
六月癸卯日有食之¶
　(月内有已未經不/言朔食在既朔也)¶
<pb:KR1e0109_WYG_007-35b>¶
已未公㑹晉侯衛侯曹伯邾子同盟于斷道¶
　(伊川以為諸國同心欲伐齊文定謂同心謀欲伐齊/釋其憤怒非有不得已而要之者殆不然也魯宣公)¶
　(歸父方勤事齊非有怒齊之事曹邾皆與齊無忌觀/下伐齊之師惟晉侯及衛世子臧而魯曹邾不與可)¶
　(見矣葢是時楚氣日熾齊與楚好晉既怒齊以伯主/之後抗不一與盟㑹而又結好于楚俾楚得無忌以)¶
　(肆侵諸侯故徵㑹斷道以謀之也魯自黒壤之後扈/之㑹淸丘之盟皆不與矣而忽同斷道之盟者行父)¶
　(惡歸父之專乗晉之徵㑹斷道謂晉世主夏盟不可/終失其好其實則陷公于晉以激怒齊使齊仇魯而)¶
　(絶歸父之援也宣豈真心背齊以即晉者/哉不主盟而同盟書同者載書之詞也)¶
秋公至自㑹¶
<pb:KR1e0109_WYG_007-36a>¶
　(㑹盟書至文宣成襄皆然矣汪氏以為黒壤危晉之/見討斷道危齊之見討然則成之蟲牢于蒲于戚襄)¶
　(之雞澤湨梁澶淵啇任沙隨夷/儀無有不至者又何以云耶)¶
冬十有一月壬午公弟叔肸卒¶
　(肸卒稱叔當與季友仲遂一例看作生而賜氏説為/妥觀公孫嬰齊叔老叔弓世為魯卿可見矣肸未用)¶
　(事于魯亦未必惡宣公之弑而不仕也若據穀梁肸/惡宣弑終身織履不食宣食宣亦未必始終親愛又)¶
　(使有後于魯而世為卿矣親愛其弟使有後于魯而/世為卿則宣公之私也春秋直書以著宣公之私其)¶
　(母弟也陳氏以稱弟為春秋之惡宣公比之宋公弟/辰秦伯弟鍼及陳招之既稱公子招又稱陳侯弟招)¶
　(然叔肸生不見于春秋則其未嘗命為公子以用事/于國可知矣生未用事子國則非魯卿非卿則卒不)¶
<pb:KR1e0109_WYG_007-36b>¶
　(當書書卒者是魯以卿禮卒之也以卿禮卒之者尊/之為公弟親之而賜氏也使肸之後不世為叔氏則)¶
　(諸儒賢肸稱字/之説或可通矣)¶
十有八年¶
春晉侯衛世子臧伐齊¶
　(齊自翟泉之後不與晉盟㑹者四十年矣埀隴新城/清丘之盟黒壤之㑹三扈之兩盟一㑹齊皆不與而)¶
　(晉未嘗一問也至此惡其親楚而伐之未為非義然/齊楚通好未有助虐黨惡之實事何以又舍陳鄭不)¶
　(討而興師動衆以加于齊哉怨起于郤克而假大義/以為名兵連禍結至于新築之戰鞍之戰而殘民毒)¶
　(衆甚矣衛侯不出以初無怨于齊也衛侯既不出而/使世子帥師晉不辭而用其世子以伐人國皆失其)¶
<pb:KR1e0109_WYG_007-37a>¶
　(道/也)¶
公伐杞¶
　(杞桓母妻皆魯女杞之托魯已久終宣之世不朝似/猶能惡宣之所為者然宣何以忍之十八年而始一)¶
　(加兵耶或亦因叔姬之不安/于杞而興師以問其故也)¶
夏四月¶
　(左氏云公使如楚乞師欲以伐齊此時齊魯未見有/怨何為乞師以伐之哉左氏有臧宣叔齊楚結好我)¶
　(新盟晉晉楚爭盟齊師必至之言則是年必不乞師/以伐齊也齊楚既好亦必不為魯興師左氏乞師之)¶
　(説不足/信矣)¶
<pb:KR1e0109_WYG_007-37b>¶
秋七月邾人戕鄫子于鄫(鄫穀/作繒)¶
　(邾人戕鄫子專罪邾也文定以為于鄫/者深責鄫之臣子恐春秋未有此義)¶
甲戌楚子旅卒(旅榖/作吕)¶
　(楚子紀名書卒楚以喪通于魯也魯自歸父㑹宋薦/賄交好故楚子卒而稱名來赴一如中國之禮而舊)¶
　(史書之夫子仍之以著楚與中國之通喪紀自此始/也榖梁以書卒為進之者非也不書葬魯不徃㑹也)¶
　(公羊以為辟其號者非也文定用公羊辟號之説及/坊記恐民惑之之義謂為夫子削而不書然漢儒集)¶
　(禮多有附春秋傳為説者不足以據而公羊以為辟/其號者義亦難通也朱子謂楚之稱王當是稱于其)¶
　(國未必稱于㑹盟之地此論最確猶之内諸侯之爵/非公者在其國中皆稱公臣子之辭也故葬皆稱公)¶
<pb:KR1e0109_WYG_007-38a>¶
　(其子皆稱公子而于㑹盟之地則侯伯子男不敢亂/其本爵矣春秋于㑹盟侵伐書楚子必是舊史原來)¶
　(從其本爵故其子之為大夫見經者亦稱公子不稱/王子則既從其本爵而生書楚于卒書楚子何不可)¶
　(同列侯之通稱而書葬楚某公耶諸儒必疑于魯葬/秦伯不應不葬楚子又盟宋以後且朝于楚不應不)¶
　(㑹其葬然魯之徃㑹秦葬亦在昭公以後是以文十/八年之春伯罃宣四年之秦伯稻雖來赴而不往㑹)¶
　(則此年之楚子旅襄十三年之楚子審與秦罃秦稻/之不葬一也二十八年之楚昭則襄公親在楚不可)¶
　(以一論矣至于昭元年之楚麇十三年之楚䖍不與/秦伯之葬同者彼有簒弑之變尚告于内諸侯以期)¶
　(㑹葬哉二十六年之楚居則昭公在外意如必不加/禮于從不㑹葬之楚矣若哀公之世四年葬秦惠六)¶
　(年不葬楚軫楚自定四年栢舉戰敗于呉呉人入其/國都勢亦稍衰中國已不畏之又㑹其葬耶則楚子)¶
<pb:KR1e0109_WYG_007-38b>¶
　(之不葬其為魯/不往㑹何疑)¶
公孫歸父如晉¶
　(左氏以為聘晉以謀去三桓夫宣公仲遂歸父皆托/于齊齊之庇其君臣甚篤如歸父欲去三桓何不謀)¶
　(于久好之齊而謀于新盟之晉哉此必三桓忌歸父/而造為比言以塞魯人之耳而加之罪也歸父之如)¶
　(晉者葢既㑹晉斷道知必召怨于/齊而不得不轉托於晉以自固也)¶
冬十月壬戌公薨于路寢¶
歸父還自晉至笙遂奔齊¶
　(三桓側目歸父非一日矣宣公存而意猶有所忌宣/公薨而歸父尚能保有其家哉宜其逐之速也行父)¶
<pb:KR1e0109_WYG_007-39a>¶
　(殺適立庶之言顯出其口目無新主雖成公亦不能/為歸父謀矣文定取榖梁捐殯而奔其父之臣是亦)¶
　(奔父之云以罪成公非也至云當/國者有無君之心則得經意矣)¶
　¶
　¶
　¶
　¶
　¶
　¶
<pb:KR1e0109_WYG_007-39b>¶
　¶
　¶
　¶
　¶
　¶
　¶
　¶
　春秋宗朱辨義卷七¶
